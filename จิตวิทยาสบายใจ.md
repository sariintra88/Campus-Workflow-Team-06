#workflow, #library


หนังสือ จิตวิทยาสบายใจ เป็นหนังสือแปลจากภาษาญี่ปุ่นที่เขียนโดย ฟูจิโนะ โทโมยะ ซึ่งเป็นจิตแพทย์ที่ต้องการถ่ายทอดแนวคิดเกี่ยวกับการใช้ชีวิตอย่างเบาสบายและไม่กดดันตัวเองจนเกินไป หนังสือเล่มนี้ช่วยให้ผู้อ่านเข้าใจว่าการรู้สึกเหนื่อย ท้อแท้ หรือผิดพลาดเป็นเรื่องปกติของมนุษย์ และสิ่งสำคัญคือการดูแลหัวใจตัวเองก่อนที่จะพยายามเปลี่ยนแปลงสิ่งใดในชีวิต เนื้อหาหลักของหนังสือเน้น 3 ประเด็นสำคัญ ประเด็นแรกคือ ใส่ใจตัวเองเป็นอันดับแรก ไม่ควรกดดันตัวเองมากเกินไป โดยเฉพาะเวลาที่รู้สึกแย่ ควรให้เวลากับตัวเองได้พัก หยุดโทษตัวเอง และอย่าฝืนเปลี่ยนแปลงอะไรเพียงเพราะความคาดหวังของสังคมหรือคนรอบข้าง ประเด็นที่สองคือ อย่าใส่ใจคนอื่นมากเกินไป หลายครั้งความเครียดมาจากการแคร์สายตาคนอื่นมากเกินไป เราไม่สามารถบังคับให้ทุกคนชอบหรือเข้าใจเราได้ ดังนั้นจึงควรเลือกอยู่ในสภาพแวดล้อมที่ส่งผลดีต่อจิตใจของเราเอง ประเด็นสุดท้ายคือ ฟังเสียงหัวใจของตัวเอง ไม่ยึดติดกับ “สิ่งที่ควรทำ” ตามค่านิยมของสังคม แต่ให้เลือกทำสิ่งที่สอดคล้องกับความต้องการของตัวเอง ไม่จำเป็นต้องเดินตามเส้นทางของใคร เพียงแค่ใช้ชีวิตในแบบที่ทำให้ตัวเองมีความสุขก็เพียงพอ